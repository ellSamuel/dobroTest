<!doctype html>
<html lang="sk">
<head>
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>Liturgický kalendár - 15. júl 2025</title>
<link href="lc.css" rel="stylesheet" type="text/css" />
<script type="text/javascript" src="lc-offline.js"></script>
</head>
<body id="lc">
<script>init();</script>
<div class="lc hvr-tr-chldrn-a hs-105 ">
<article id="text"><div class="lc">
<section  id='text_20250715' class='lcDEN sp wd2' title='15. júl 2025'>
<h1 class='lcDENtitul'>
<div class='lcDATUM'>
<span class='lcWD'>Utorok</span>
<span class='lcDMY'>
<span class='lcMD' title='Svätého Bonaventúru, biskupa a_učiteľa Cirkvi '>15</span> <a href="2025-07.html" title="júl 2025" class='lcMY'>júl 2025</a>
</span>
<span class='lcND'>meniny: Henrich</span>
</div>
<a class='lcPREV'  href='2025-07-14.html' title='Predchádzajúci deň'>«</a>
<a class='lcNEXT'  href='2025-07-16.html' title='Nasledujúci deň'>»</a>
</h1> 
<div id='altX' class='lcDENalt sp lc-lo-CO'>
<div class='lcHEAD'>
<h2 title='Cezročné obdobie; lit. rok: 2025; ned./fer. cyklus: C/I'>
<span>
Svätého Bonaventúru, biskupa a&nbsp;učiteľa Cirkvi
<span class='lcFARBA W' title='Liturgická farba: Biela'>B</span></span>
<i class='lcTYP'>(spomienka)</i>
</h2>
<div class='lcHEADinfo'>
<div class='lcLINE'>
<div class='lcCITANIE'>
<p class='lcSUR' title='Čítanie z Knihy Exodus'>Ex 2, 1-15a</p>
</div>
</div>
<div class='lcLINE'>
<div class='lcCITANIE lcZALM'>
<p class='lcSUR' title='Responzóriový žalm'>Ž 69, 3. 14. 30-31. 33-34</p>
<p class='lcRESPblock'><span class='lcRESP'>R.:</span> <span class='lcVERS'>Hľadajte, pokorní, Pána a&nbsp;srdce vám oživne.</span></p>
</div>
</div>
<div class='lcLINE'>
<div class='lcCITANIE'>
<p class='lcSUR' title='Čítanie zo svätého Evanjelia podľa Matúša'>Mt 11, 20-24</p>
</div><p class='lcVPEblock'><span class='lcVPE'>Aleluja, aleluja, aleluja.</span> <span class='lcVERS'>Nezatvrdzujte dnes svoje srdcia, ale počúvajte Pánov hlas.</span></p>

</div>
</div>
</div>
<div class='lcBODY'>
<div class="lcLINE">
<div id='c_Ex2_1-15a' class="lcCITANIE" title='Čítanie z Knihy Exodus'><h4>Čítanie z&nbsp;Knihy Exodus 	<span><a href='http://dkc.kbs.sk/?in=Ex2,1' class='away' title='Zobrazí kontext čítania v Biblii'>Ex 2, 1</a>-15a</span></h4>
<h5>Dala mu meno Mojžiš, lebo ho vytiahla z&nbsp;vody; keď dospel, vyšiel k&nbsp;svojim bratom</h5>
<p>Šiel istý muž z&nbsp;Léviho rodu a&nbsp;vzal si ženu zo svojho kmeňa. Ona počala a&nbsp;porodila syna. Keď videla, že je pekný, ukrývala ho tri mesiace.</p>
<p>A&nbsp;keď ho už dlhšie skrývať nemohla, vzala prútený košík, vymazala ho asfaltom a&nbsp;smolou, vložila doň chlapca a&nbsp;položila ho do tŕstia na brehu rieky. Jeho sestra stála opodiaľ a&nbsp;sledovala, čo sa stane.</p>
<p>Tu prišla faraónova dcéra vykúpať sa v&nbsp;rieke a&nbsp;jej slúžky chodili po brehu rieky.</p>
<p>Keď zbadala v&nbsp;tŕstí košík, hneď poslala poň svoju slúžku. Tá ho priniesla, ona ho otvorila a&nbsp;videla plačúce dieťa. Pohnutá ľútosťou povedala: „To je hebrejské dieťa.“</p>
<p>Chlapcova sestra sa jej opýtala: „Mám ísť a&nbsp;zavolať hebrejskú ženu, ktorá ti chlapca odchová?“ Ona odvetila: „Choď!“ Dievča odbehlo a&nbsp;zavolalo matku dieťaťa. Faraónova dcéra jej povedala: „Vezmi tohoto chlapca, odchovaj mi ho a&nbsp;ja ťa za to odmením.“</p>
<p>Žena chlapca vzala a&nbsp;chovala ho. A&nbsp;keď odrástol, odovzdala ho faraónovej dcére. Ona ho adoptovala za syna a&nbsp;dala mu meno Mojžiš, vraviac: „Vytiahla som ho z&nbsp;vody.“</p>
<p>Keď Mojžiš dospel, vyšiel k&nbsp;svojim bratom. Videl, ako ťažko pracujú a&nbsp;ako istý Egypťan bil jedného jeho hebrejského brata. Poobzeral sa a&nbsp;keď videl, že vôkol niet nikoho, Egypťana zabil a&nbsp;ukryl do piesku.</p>
<p>Keď vyšiel na druhý deň, zočil, ako sa bijú dvaja Hebreji. Útočníkovi povedal: „Prečo biješ svojho blížneho?“ Ten mu odvetil: „Kto ťa ustanovil za knieža a&nbsp;sudcu nad nami? Chceš zabiť aj mňa, ako si zabil toho Egypťana?“ Mojžiš sa preľakol a&nbsp;povedal si: „Ako to len mohlo vyjsť najavo?“</p>
<p>Dozvedel sa o&nbsp;tom faraón a&nbsp;chcel Mojžiša zabiť. Ale Mojžiš pred faraónom ušiel a&nbsp;zdržiaval sa v&nbsp;krajine Madián.</p>
<p class='dovetok'>Počuli sme Božie slovo.</p>
</div>
</div>
<div class="lcLINE">
<div id='c_Z69_3_14_30-31_33-34' class="lcCITANIE lcZALM" title='Responzóriový žalm'>
<p class='lcRESPblock'><span class='lcRESP'>R.:</span> <span class='lcVERS'>Hľadajte, pokorní, Pána a&nbsp;srdce vám oživne.</span></p><h4>Responzóriový žalm 	<span><a href='http://dkc.kbs.sk/?in=Ž69,3' class='away' title='Zobrazí kontext čítania v Biblii'>Ž 69, 3</a>. 14. 30-31. 33-34</span></h4>
<div>V&nbsp;bezodnom bahne viaznem<br />
a&nbsp;nemám pevnej pôdy pod nohami, *<br />
dostal som sa do hlbín vôd a&nbsp;zalieva ma príval.	<var>R.</var><br />
Ale ja, Pane, obraciam sa modlitbou k&nbsp;tebe *<br />
v&nbsp;tomto čase milosti.<br />
Vypočuj ma, Bože, pre svoju veľkú dobrotu, *<br />
pre svoju vernosť mi pomôž.	<var>R.</var><br />
Som úbožiak, plný bolesti; *<br />
tvoja pomoc, Bože, ma pozdvihne.<br />
Piesňou chcem Božie meno osláviť *<br />
a&nbsp;velebiť ho chválospevmi.	<var>R.</var><br />
Nech zvedia o&nbsp;tom ponížení a&nbsp;nech sa potešia; *<br />
hľadajte Boha a&nbsp;srdce vám oživne.<br />
Lebo Pán vypočuje chudobných *<br />
a&nbsp;nepohŕda svojimi, keď sú v&nbsp;zajatí.	<var>R.</var></div>
</div>
</div>
<div class="lcLINE">
<div id='c_Mt11_20-24' class="lcCITANIE" title='Čítanie zo svätého Evanjelia podľa Matúša'>
<p class="lcVPEblock"><span class='lcVPE'>Aleluja, aleluja, aleluja.</span> <span class='lcVERS'>Nezatvrdzujte dnes svoje srdcia, ale počúvajte Pánov hlas.</span></p><h4>Čítanie zo&nbsp;svätého Evanjelia podľa Matúša 	<span><a href='http://dkc.kbs.sk/?in=Mt11,20' class='away' title='Zobrazí kontext čítania v Biblii'>Mt 11, 20</a>-24</span></h4>
<h5>Týru, Sidonu a&nbsp;Sodome bude v&nbsp;deň súdu ľahšie ako vám</h5>
<p>Ježiš začal robiť výčitky mestám, v&nbsp;ktorých urobil najviac zázrakov, pretože sa nekajali: „Beda ti, Korozain! Beda ti, Betsaida! Lebo keby sa v&nbsp;Týre a&nbsp;Sidone boli stali zázraky, ktoré sa stali u&nbsp;vás, dávno by boli robili pokánie v&nbsp;kajúcom rúchu a&nbsp;popole. Preto vám hovorím: Týru a&nbsp;Sidonu bude v&nbsp;deň súdu ľahšie ako vám.</p>
<p>A&nbsp;ty, Kafarnaum, vari sa budeš vyvyšovať až do neba? Do pekla zostúpiš! Lebo keby sa boli v&nbsp;Sodome diali zázraky, ktoré sa diali v&nbsp;tebe, bola by zostala po tento deň. Preto vám hovorím: Krajine Sodomčanov bude v&nbsp;deň súdu ľahšie ako tebe.“</p>
<p class='dovetok'>Počuli sme slovo Pánovo.</p>
</div>
</div>
</div>
</div>
</section></div></article>
</div>
</body>
</html>