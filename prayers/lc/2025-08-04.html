<!doctype html>
<html lang="sk">
<head>
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>Liturgický kalendár - 4. aug 2025</title>
<link href="lc.css" rel="stylesheet" type="text/css" />
<script type="text/javascript" src="lc-offline.js"></script>
</head>
<body id="lc">
<script>init();</script>
<div class="lc hvr-tr-chldrn-a hs-105 ">
<article id="text"><div class="lc">
<section  id='text_20250804' class='lcDEN sp wd1' title='4. august 2025'>
<h1 class='lcDENtitul'>
<div class='lcDATUM'>
<span class='lcWD'>Pondelok</span>
<span class='lcDMY'>
<span class='lcMD' title='Svätého Jána Máriu Vianneya, kňaza '>4</span> <a href="2025-08.html" title="august 2025" class='lcMY'>august 2025</a>
</span>
<span class='lcND'>meniny: Dominik, Dominika</span>
</div>
<a class='lcPREV'  href='2025-08-03.html' title='Predchádzajúci deň'>«</a>
<a class='lcNEXT'  href='2025-08-05.html' title='Nasledujúci deň'>»</a>
</h1> 
<div id='altX' class='lcDENalt sp lc-lo-CO'>
<div class='lcHEAD'>
<h2 title='Cezročné obdobie; lit. rok: 2025; ned./fer. cyklus: C/I'>
<span>
Svätého Jána Máriu Vianneya, kňaza
<span class='lcFARBA W' title='Liturgická farba: Biela'>B</span></span>
<i class='lcTYP'>(spomienka)</i>
</h2>
<div class='lcHEADinfo'>
<div class='lcLINE'>
<div class='lcCITANIE'>
<p class='lcSUR' title='Čítanie z Knihy Numeri'>Nm 11, 4b-15</p>
</div>
</div>
<div class='lcLINE'>
<div class='lcCITANIE lcZALM'>
<p class='lcSUR' title='Responzóriový žalm'>Ž 81, 12-13. 14-15. 16-17</p>
<p class='lcRESPblock'><span class='lcRESP'>R.:</span> <span class='lcVERS'>Plesajte Bohu, ktorý nám pomáha.</span></p>
</div>
</div>
<div class='lcLINE'>
<div class='lcCITANIE'>
<p class='lcSUR' title='Čítanie zo svätého Evanjelia podľa Matúša'>Mt 14, 13-21</p>
</div><p class='lcVPEblock'><span class='lcVPE'>Aleluja, aleluja, aleluja.</span> <span class='lcVERS'>Nielen z&nbsp;chleba žije človek, ale z&nbsp;každého slova, ktoré vychádza z&nbsp;Božích úst.</span></p>

</div>
</div>
</div>
<div class='lcBODY'>
<div class="lcLINE">
<div id='c_Nm11_4b-15' class="lcCITANIE" title='Čítanie z Knihy Numeri'><h4>Čítanie z&nbsp;Knihy Numeri 	<span><a href='http://dkc.kbs.sk/?in=Nm11,4' class='away' title='Zobrazí kontext čítania v Biblii'>Nm 11, 4</a>b-15</span></h4>
<h5>Ja sám neunesiem všetok tento ľud</h5>
<p>Synovia Izraela hovorili: „Kto nám dá mäso, aby sme sa najedli? Spomíname si na ryby, čo sme zadarmo jedli v&nbsp;Egypte; prichádzajú nám na um uhorky a&nbsp;dyne, pór, cibuľa a&nbsp;cesnak. Teraz máme vyschnuté hrdlo a&nbsp;naše oči nevidia nič iné, len mannu.“</p>
<p>Manna bola ako koriandrové semiačko a&nbsp;podobala sa bdéliu. Ľud chodil a&nbsp;zbieral ju, mlel ju na mlynčekoch alebo tĺkol v&nbsp;mažiaroch. Varili ju v&nbsp;hrnci alebo z&nbsp;nej robili osúchy, ktoré mali chuť ako chlieb s&nbsp;olejom. Keď za noci padala na tábor rosa, padala zároveň aj manna.</p>
<p>Mojžiš počul, ako ľud plače, celé rodiny, každý pri vchode do svojho stanu. A&nbsp;Pán sa veľmi rozhneval. Mojžišovi sa to zdalo neznesiteľné, preto povedal Pánovi: „Prečo trápiš svojho sluhu? Prečo som nenašiel milosť v&nbsp;tvojich očiach? A&nbsp;prečo si na mňa položil ťarchu starosti o&nbsp;všetok tento ľud?</p>
<p>Vari som ja splodil všetok tento ľud, ja som ho porodil, že mi hovoríš: ‚Vezmi ho do náručia, ako dojka nosieva dieťa, a&nbsp;zanes ho do krajiny, o&nbsp;ktorej si prisahal ich otcom?‘</p>
<p>Kde vezmem mäso, aby som ho mohol dať všetkému tomuto ľudu? Plačú predo mnou: ‚Daj nám jesť mäso!‘</p>
<p>Ja sám neunesiem všetok tento ľud; je pre mňa príliš ťažký. Ak chceš takto robiť so mnou, prosím, radšej ma zabi, ak som našiel milosť v&nbsp;tvojich očiach, aby som už nemusel hľadieť na svoju biedu.“</p>
<p class='dovetok'>Počuli sme Božie slovo.</p>
</div>
</div>
<div class="lcLINE">
<div id='c_Z81_12-13_14-15_16-17' class="lcCITANIE lcZALM" title='Responzóriový žalm'>
<p class='lcRESPblock'><span class='lcRESP'>R.:</span> <span class='lcVERS'>Plesajte Bohu, ktorý nám pomáha.</span></p><h4>Responzóriový žalm 	<span><a href='http://dkc.kbs.sk/?in=Ž81,12' class='away' title='Zobrazí kontext čítania v Biblii'>Ž 81, 12</a>-13. 14-15. 16-17</span></h4>
<div>Môj ľud nepočúval na môj hlas *<br />
a&nbsp;Izrael nedbal o&nbsp;mňa.<br />
Preto som ich ponechal v&nbsp;tvrdosti ich srdca: *<br />
nech si len idú za svojimi preludmi.	<var>R.</var><br />
Keby ma môj ľud bol poslúchol, *<br />
keby bol Izrael kráčal mojimi cestami,<br />
ihneď by som bol jeho nepriateľov pokoril *<br />
a&nbsp;jeho utláčateľov svojou rukou pritlačil.	<var>R.</var><br />
Zaliečali by sa mu nepriatelia Pánovi *<br />
a&nbsp;ich osud by trval naveky.<br />
Kŕmil by som ho jadrom pšeničným *<br />
a&nbsp;sýtil medom zo skaly.	<var>R.</var></div>
</div>
</div>
<div class="lcLINE">
<div id='c_Mt14_13-21' class="lcCITANIE" title='Čítanie zo svätého Evanjelia podľa Matúša'>
<p class="lcVPEblock"><span class='lcVPE'>Aleluja, aleluja, aleluja.</span> <span class='lcVERS'>Nielen z&nbsp;chleba žije človek, ale z&nbsp;každého slova, ktoré vychádza z&nbsp;Božích úst.</span></p><h4>Čítanie zo&nbsp;svätého Evanjelia podľa Matúša 	<span><a href='http://dkc.kbs.sk/?in=Mt14,13' class='away' title='Zobrazí kontext čítania v Biblii'>Mt 14, 13</a>-21</span></h4>
<h5>Pozdvihol oči k&nbsp;nebu, dobrorečil a&nbsp;dával chleby učeníkom a&nbsp;učeníci zástupom</h5>
<p>Keď Ježiš počul o&nbsp;smrti Jána Krstiteľa, odobral sa odtiaľ loďkou na pusté miesto do samoty. Ale zástupy sa o&nbsp;tom dopočuli a&nbsp;pešo išli z&nbsp;miest za ním. Keď vystúpil a&nbsp;videl veľký zástup, zľutoval sa nad nimi a&nbsp;uzdravoval im chorých.</p>
<p>A&nbsp;keď sa zvečerilo, pristúpili k&nbsp;nemu učeníci a&nbsp;hovorili: „Toto miesto je pusté a&nbsp;čas už pokročil. Rozpusť zástupy, nech sa rozídu do dedín kúpiť si jedlo.“</p>
<p>Ale Ježiš im povedal: „Nemusia nikam chodiť; vy im dajte jesť!“</p>
<p>Oni mu vraveli: „Nemáme tu nič, iba päť chlebov a&nbsp;dve ryby.“</p>
<p>On povedal: „Prineste mi ich sem!“</p>
<p>Potom rozkázal, aby si zástupy posadali na trávu. Vzal päť chlebov a&nbsp;dve ryby, pozdvihol oči k&nbsp;nebu, dobrorečil, lámal chleby a&nbsp;dával učeníkom a&nbsp;učeníci zástupom.</p>
<p>Všetci jedli a&nbsp;nasýtili sa, ba ešte nazbierali dvanásť plných košov zvyšných odrobín. A&nbsp;tých, čo jedli, bolo asi päťtisíc mužov okrem žien a&nbsp;detí.</p>
<p class='dovetok'>Počuli sme slovo Pánovo.</p>
</div>
</div>
</div>
</div>
</section></div></article>
</div>
</body>
</html>